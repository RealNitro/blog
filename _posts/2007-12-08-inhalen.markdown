---
author: RealNitro
comments: true
date: 2007-12-08 14:48:30+00:00
layout: post
link: http://blog.realnitro.be/2007/12/08/inhalen/
slug: inhalen
title: Inhalen
wordpress_id: 44
---

Na mijn [post van gisteren](http://blog.realnitro.be/2007/12/07/nintendo-rant/) ga ik maar even door met ranten. Toen gisterennamiddag meerdere ziekenwagens en een stuk of 4 brandweerwagens met loeiende sirenes langs onze deur voorbijreden dacht ik dat er ergens in Ruiselede een woningbrand was. Bleek dat een paar honderd meter verder op de weg waarlangs wij wonen [een ernstig ongeval](http://www.nieuwsblad.be/Article/Detail.aspx?ArticleID=821L52DV&PostCode=8700) was gebeurd. Onder de slachtoffers waren een oud-journaliste en twee twintigers van ongeveer mijn leeftijd. Iemand die een groot aantal auto's aan het inhalen was blijkt de oorzaak te zijn van het ongeval:


<blockquote>Ann Van Nieuwenhove reed in de richting Aalter en moest uitwijken voor een wagen die een hele reeks wagens in de tegenovergestelde richting inhaalde en nipt weer invoegde. De auto van Ann ging daarbij aan het slingeren en botste tegen de bestelwagen.</blockquote>


Wat er precies gebeurd is weet ik niet, maar toch: Wat is dat toch met die mensen die denken dat het keer op keer zal blijven lukken om op het nippertje voorbij het laatste voertuig te raken? Rekenen ze erop dat ze wel zullen voorgelaten worden? Of maken ze er een sport van? Keer op keer houd ik mijn hart vast als er weer eentje niet genoeg geduld heeft en ervoor gaat. Meestal loopt dat goed af, maar dit keer blijkbaar niet.

Grr.
